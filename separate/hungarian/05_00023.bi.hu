A legendás Tokaj
Interjú Árvay Jánossal a 2003-as év borászával
Chicago és Moszkva között félúton értük utol Tokaj-Hegyalja híres bortermelõjét.
Specialitása, az „Édes Élet”, valamint a 2000-es évjáratú aszúesszenciája kirobbanó sikert aratott a világ leghíresebb bormagazinja, a Wine Spectator által szervezett borkiállításon és kóstolón.
H.: Hogyan jutottak el az Ön borai a chicagói kóstolóra?
Á.J.: A magazin egyik veszetõ újságírója a magyar származású Matt Kramer - akinek nagymamája 18 évesen ment ki Amerikába - négy tokajit hívott meg, ebbõl kettõ a mienk volt.
Az Oremus 2003-as Mandolás Furmintja mellett meginvitálták Szepsy 2000-es hatputtonyos aszúját, tõlünk pedig a 2000-es Édes Élet és a Hétfürtös Tokaji Esszencia szerepelt.
Erre a Wine Experience nevet viselõ rendezvényre a világ minden tájáról érkeznek borszakértõk, gyûjtõk, sommelier-k, étteremtulajdonosok.
Boldogan fizetik ki a 250 dolláros kóstoló díjat, hogy megismerkedjenek a magazin által ajánlott különlegességekkel.
Az a tény, hogy a tokaji bor ott lehetett a világ egyik legfinomabb vörösbora, a shiraz különféle fajtái, valamint az olasz barolo borok mellett, igazi rangot jelentett.
Ott voltak a leghíresebb bortermelõk is, akik felállva tapsoltak, amikor a kóstolót követõ, Legendás Tokaj címet viselõ elõadás után Kramer kiszólított az emelvényre.
Ilyen tapsvihar még nem volt a Wine Experience rendezvények történetében.
H.: Miért lett Tokaj legendás?
Á.J.: Elsõsorban a durván fél évezredes múlt, a tradíció miatt.
1550 körül indult meg Hegyalján az aszúszemek kiszedése, az aszú készítése.
Évszázadokon keresztül olyan ritka, különleges minõségû és olyan drága volt, hogy szinte csak királyoknak, fõuraknak, nagyon gazdag embereknek az asztalára kerülhetett.
A világon a borászat fejlõdése miatt, ahol a szõlõ jól érzi magát, ott jó bort lehet készíteni, még édes bort is.
Tokaj kuriózumát viszont az adja, hogy itt olyan különleges fajták vannak, mint a furmint vagy a hárslevelû, vulkáni talajból táplálkozik a szõlõ, speciális a mikroklíma, és nem utolsósorban az, hogy szemenként szedjük ki az aszúszemeket.
Ilyen sehol nincs a világon.
Akik megengedhetik maguknak, hogy jó éttermekbe járjanak, finomakat egyenek, azok elõbb utóbb a borokkal kapcsolatban is valami újra kíváncsiak.
Elegük lesz a Cabernet Franc-ból vagy a Chardonnay-ból és a tokaji felé fordulnak.
Nemcsak az aszúk, a száraz borok felé is.
Ezekben a borokban lélek van, lobogás van.
Ott van a vulkánok tüze, a cigányok muzsikája, az élet, a jókedv.
Arra is felhívta a figyelmet Matt Kramer, hogy most még szinte nevetséges összegekért kelnek el a világban a tokajik, de néhány éven belül az árak csillagászati magasságokba fognak emelkedni.
Nem ritkák ma az olyan, számomra hétköznapinak tûnõ fehérborok, melyeknek ára az ezer dollárt is eléri, miközben a mi „Édes Életünk” ma még csak 45 dollárba kerül.
H.: Az ember ahhoz szokott hozzá, hogy a tokajik általában az ebéd vagy a vacsora végén, a desszertnél kerülnek csak a poharakba.
Á.J.: A szokások állandóan változnak, mindig kell, és lehet is újjal kísérletezni.
Itt van például az „Édes Élet”, hiába egy hatputtonyos aszú a beltartalma, nyugodtan lehet ajánlani libamáj, vagy kacsamáj-terrin elõétel után.
A Tokajra jellemzõ fehér száraz borok, furmint vagy szamorodni ma már vadhúsokhoz is ajánlhatók, ezeket nemcsak nehéz vörösökkel lehet leöblíteni.
A mi Kaszinó cuvéenk - melyben 70 gramm cukor van - nem okozott csalódást, amikor szarvasgombás rizottó vagy szarvasgombás lasagne vagy barnamártásos gyöngytyúkmellhez kóstoltuk.
H.: Meg lehet- e pontosan határozni, hogy milyen a jó bor?
Á.J.: Az, amelyik jólesik, amelybõl innánk még egy pohárral.
Nem az a jó bor, amit majd öt vagy tíz év múlva kell meginni, mert majd akkor lesz a csúcson.
Az a jó bor, amely frissen lepalackozva rögtön ízlik, és amelyrõl tudom, hogy jó lesz majd tíz vagy húsz év múlva is.
A borhoz hozzátartozik a bor születésének története, hogy a szõlõt milyen dülérõl, öreg vagy fiatal tõkérõl szedtük, szüretkor esett-e az esõ vagy nem, az, hogy milyen szõlõbõl készült, hogyan válogattuk a szemeket, milyen hordóban érleltük.
Furcsa mód szerintem az is hozzátartozik a bor minõségéhez, hogy milyen szép a táj, ahonnan való, merre látok el a hegytetõrõl.
H.: A szép kilátás is benne van a borban?
Á.J.: Szerintem igen.
Én szeretem a vendégeket felvinni a hegytetõre, megmutatni nekik a dûléket, odavinni õket egy-két 50-70 éves, kicsit már mohás tõkéhez, hogy lássák, mibõl lesz az, amit megisznak.
Lássák a kõgátat, lássák, hogy itt csak kézzel lehet szedni.
Amikor pedig mindezek után visszamegyünk a pincébe, akkor kezd mindez kerek egésszé válni a borivó számára.
Sõt a társaság is benne van a borban, hiszen bort az ember ritkán iszik egyedül.
Bár érdekes, hogy pont egy hongkongi sommelier mondta nekem, hogy azért is szereti a tokajit, mert ha egyedül leül, és elkezd egy aszút kortyolgatni, akkor egybõl csodás gondolatai támadnak.
H.: Miért mondja a borász egy jó borra, hogy szép?
Á.J.: A bor csillog, gyönyörû a színe, tökéletes az illata, az íze, és van egy állaga a szánkban, mely lehet karcsú, és lehet olyan vastag, hogy szinte rágni kell.
Nem egysíkú az élmény, amit kapunk.
Ha lenyeljük, jön az utócsengés is.
Ezt a sok mindent más jelzõvel, mint a széppel nem tudom elmondani.
Ha egy iskolai érdemjegyet veszünk, akkor ötös osztályzatnál a jó csak négyes.
Az ötös viszont kiváló.
Ilyennek viszont a borász saját borát soha nem minõsíti, mert a sajátjában mindig a hibát keresi.
H.: Ha a Malévval utazik, szokott-e a fedélzeten bort inni?
Á.J.: Hogyne.
Legutóbb Tóth István Egri Bikavérét kóstoltam, azelõtt Szeremley Huba Szemelt Rizlingjét és Kamocsaynak egy Chardonnay-ját.
Izgalmas dolog, mert egy repülõgépen tízezer méteres magasságban másképp mûködnek az érzékek.
Ide meg kell válogatni a bort.
Az a bor, ami lenn a földön tetszik, nem biztos, hogy fenn is jó formában van.
H.: Gyakran utazik Malév géppel?
Á.J.: Szinte csak azzal.
Ha tehetem, azért választom a Malévot, mert akkor még a lebegõben is úgy érzem, hogy egy kicsit Magyarországon vagyok.
Aki szeretne többet megtudni a 2003-as év borászáról, annak ajánljuk az Alexandra kiadó gondozásában megjelent sorozatból Dlusztus Imre Árvay Jánosról írott könyvét.
